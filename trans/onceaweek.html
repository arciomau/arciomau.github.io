<!doctype html>
<html>
<head>
    <meta charset="utf-8">
<meta name="viewport" content="width=device-width, initial-scale=1.0">
<meta name="description" content="Сайт паэта і перакладчыка Аляксея Арцёмава">
<link rel="shortcut icon" href="../images/favicon.ico" type="image/x-icon">

<title>Джэром Дэвід Сэлінджэр, Раз на тыдзень - не смяротна</title>


<link rel="stylesheet" href="https://cdnjs.cloudflare.com/ajax/libs/pure/1.0.1/pure-min.css">
  
    <!--[if lte IE 8]>
        <link rel="stylesheet" href="../css/layouts/side-menu-old-ie.css">
    <![endif]-->
    <!--[if gt IE 8]><!-->
        <link rel="stylesheet" href="../css/layouts/side-menu.css">
    <!--<![endif]-->

</head>
<body>

<div id="layout">
    <!-- Menu toggle -->
    <a href="#menu" id="menuLink" class="menu-link">
        <!-- Hamburger icon -->
        <span></span>
    </a>

    <div id="menu">
        <div class=" pure-menu">
            <a class="pure-menu-heading" href="../index.html">Аляксей Арцёмаў</a>

            <ul class=" pure-menu-list">
                <li class="pure-menu-item"><a href="../poems.html" class=" pure-menu-link">Вершы</a></li>
                <li class="pure-menu-item pure-menu-selected"><a href="../trans.html" class=" pure-menu-link">Пераклады</a></li>
				<li class="pure-menu-item"><a href="../audio.html" class=" pure-menu-link">Аўдыё</a></li>
				<li class="pure-menu-item"><a href="../smi.html" class=" pure-menu-link">Публікацыі</a></li>
				<li class="pure-menu-item  menu-item-divided"><a href="../feedback.html" class=" pure-menu-link">Кантакты</a></li>
            </ul>
        </div>
    </div>

    <div id="main">
        <div class="header">
            <h1>Дж. Д. Сэлінджэр, "Раз на тыдзень - не смяротна"</h1>
        </div>
        <div class="content">
(<em>J.D.Salinger, Once a week won't kill you</em>)<br><br>
Ён трымаў цыгарэту ў роце, пакуль пакаваў рэчы, і жмурыўся, каб дым не трапляў у вочы, таму па твары немагчыма было зразумець, сумны ён, спалоханы, раззлаваны ці ўжо проста абыякавы. Маладая жанчына сядзела ў вялікім фатэлі, як госця, на яе твар падаў прамень ранішняга сонечнага святла, і прыгажосці яе гэта не псавала. А найлепшымі былі, бадай, рукі — загарэлыя, поўныя, прыгожыя. 
<br>— Мілы, — гаварыла яна, — я сапраўды не разумею, чаму ўсё гэта не мог зрабіць Білі. Ну, то бок я…
<br>— Што? — спытаў малады чалавек. У яго быў хрыплы голас заўзятага курца. 
<br>— Ну, я не разумею, чаму гэта не мог зрабіць Білі. 
<br>— Ён занадта стары. Уключы мо радыё. Цяпер могуць даваць някепскую музыку. Паспрабуй хвалю тысяча дзесяць.
<br>Жанчына выцягнула назад руку з залатым заручальным пярсцёнкам, побач з якім блішчэў на мезенцы фантастычны смарагд, адсунула белыя створкі, штосьці націснула, штосьці павярнула. Потым адкінулася ў фатэлі і пачала чакаць, але раптам без дай прычыны пазяхнула. Малады чалавек паглядзеў на яе.
<br>— Што за жахлівы час, каб ехаць, — сказала яна.
<br>— Я ім перадам, — адказаў малады чалавек, перабіраючы стос насовак, — што мая жонка лічыць такі час жахлівым, каб ехаць. 
<br>— Думаю, мілы, я буду жахліва па табе сумаваць.
<br>— Я таксама. Белых насовак, здаецца, было больш.
<br>— Не, праўда буду. Насамрэч гэта проста абуральна і ўвогуле...
<br>— Ну добра, — сказаў малады чалавек і закрыў валізу. Ён закурыў цыгарэту, паглядзеў на ложак і паваліўся на яго. Але як толькі ён выцягнуўся, радыёпрымач разагрэўся, і ў пакой уварваліся ўрачыстыя гукі велізарнага духавога аркестра — гралі марш Сузы. Яго жонка адвяла за спіну прыгожую руку і выключыла радыё. 
<br>— Мусяць перадаваць штосьці яшчэ.
<br>— Ну не ў такую ж вар’яцкую рань.
<br>Малады чалавек пусціў пад столь крываватае колца дыму.
<br>— Магла б і не ўставаць.
<br>— Але я хацела! — яны разам ужо тры гады, а яна ніяк не навучыцца размаўляць з ім без гэтых перападаў інтанацыі.— Як тут не ўстаць!
<br>— Паспрабуй хвалю пяцьсот семдзесят, — сказаў ён. — Мо там што-небудзь ёсць. 
<br>Яго жонка зноў уключыла радыё, і яны ўдваіх пачалі чакаць, ён — з закрытымі вачыма. Праз хвіліну зайграў варты даверу джаз. 
<br>— У цябе што, і праўда столькі часу, каб вось так ляжаць?
<br>— Акурат столькі, каб вось так ляжаць. Яшчэ рана.
<br>Раптам ёй у галаву прыйшла сур’ёзная думка.
<br> — Спадзяюся, цябе возьмуць у кавалеры. Кавалеры — гэта так цудоўна! Я проста вар’яцею ад гэтых штуковін, якія ім чапляюць на каўняры! Ну, і ты ж ездзіш конна!
<br>— У кавалерыю, — паправіў малады чалавек, не раскрываючы вачэй. — Але гэта наўрад ці. Цяпер усіх у пяхоту бяруць.
<br>— Які жах, мілы! Чаму ж ты не патэлефанаваў таму чалавеку, вось з такой штукай на твары? Палкоўніку. Мы з ім на мінулым тыдні бачыліся ў Філа і Кені. Ён жа з разведкі і ўсё такое. Не, ну сапраўды, ты ж ведаеш французскую, нямецкую і ўсё такое. Ён прынамсі дапамог бы табе ўладкавацца ў афіцэры. Падумай, як цяжка табе будзе служыць шарагоўцам ці як там яго! Ты, шчыра кажучы, нават з людзьмі размаўляць не любіш.
<br>— Калі ласка, — сказаў ён, — не трэба пра гэта. Я табе ўжо ўсё растлумачыў. Наконт узвядзення ў афіцэры.
<br>— Я прынамсі спадзяюся, што цябе адправяць у Лондан. Не, ну там жа ёсць хоць нейкія культурныя людзі! У цябе ёсць нумар палявой пошты Бабі? 
<br>— Так, — схлусіў ён. 
<br>У яго жонкі зноў узнікла несумненна сур’ёзная думка. 
<br>— Мне б якую ангельскую тканіну... Цвід, напрыклад... ды любую.
<br>Але раптам яна зноў пазяхнула і сказала тое, чаго не варта было казаць:
<br>— Ты развітаўся з цёткай?
<br>Яе муж расплюшчыў вочы і рэзка сеў, апусціўшы ногі на падлогу.
<br>— Вірджынія, паслухай... Я ўчора вечарам не паспеў табе сказаць. Хачу, каб ты раз на тыдзень вадзіла яе ў кіно.
<br>— У кіно?
<br>— Гэта не смяротна, — сказаў ён і паўтарыў: — Раз на тыдзень — не смяротна.
<br>— Вядома ж, мілы, але...
<br>— Ніякіх “але”, — сказаў ён. — Раз на тыдзень — не смяротна.
<br>— Ну вядома ж, дурненькі! Я толькі хацела сказаць...
<br>— Шмат ад цябе не патрабуецца. Яна не маладая ўжо, ну і гэтак далей. 
<br>— Але, мілы, ёй зноў пагоршала, праўда. Яна такая... кранутая, нават ужо не смешна. Ну і ўвогуле, ты ж цэлымі днямі з ёй дома не сядзіш. 
<br>— Ты таксама не сядзіш, — сказаў ён. — А яна наогул з пакоя не выходзіць, пакуль я яе куды-небудзь не павяду. — Ён нахіліўся бліжэй да жонкі, так што ледзь не зваліўся з ложка. — Вірджынія, раз на тыдзень — не смяротна. Я не жартую. 
<br>— Вядома ж, мілы. І праўда, калі ты так хочаш... 
<br>Малады чалавек раптам устаў. 
<br>— Скажы на кухні, што можна падаваць сняданак, — папрасіў ён, накіроўваючыся да дзвярэй. 
<br>— Спачатку пацалуй мяне, жаўнерык, — адказала жонка. 
<br>Ён нахіліўся, пацалаваў яе чароўныя вусны і выйшаў з пакоя. Падняўся на адзін лесвічны пралёт, пакрыты тоўсты кілімам, і павярнуў на пляцоўцы налева. Там пастукаў у другія дзверы — да іх была прышпіленая картка старога нью-ёркскага гатэля “Ўолдарф Асторыя” з надрукаванымі літарамі “Просьба не турбаваць”. Наўзбоч была прыпіска выцвілым атрамантам: “Пайшла падпісвацца на Пазыку Свабоды. Хутка буду. Сустрэнь Тома замест мяне — у вестыбюлі ў шэсць. У яго левае плячо вышэйшае за правае і ён курыць цудоўную маленькую люльку. Цалую. Я”. Цыдулка была адрасаваная маці маладога чалавека, і ён упершыню прачытаў яе, калі быў маленькім хлапчуком, а потым яшчэ разоў сто. Чытае і цяпер, у сакавіку 1944-га. 
<br>— Заходзьце! Заходзьце! — пачуўся дзелавіты голас. 
<br>Малады чалавек увайшоў. Ля акна за картачным столікам сядзела вельмі прыгожая дама гадоў пяцідзесяці з гакам у зграбным бэжавым пеньюары і ў вельмі брудных белых кедах. 
<br>— Ну, Дзікі Кэмсан, — сказала яна, — навошта ты ўстаў так рана, лайдак ты гэткі?
<br>— Ды сякія-такія справы, — адказаў малады чалавек, з палёгкай усміхаючыся. Ён пацалаваў яе ў шчаку і, паклаўшы адну руку на спінку яе фатэля, зазірнуў у велізарны альбом, разгорнуты перад жанчынай.
<br>— Як твая калекцыя? — спытаў ён.
<br>— Выдатна. Проста выдатна. Гэты альбом — ты яго і не бачыў яшчэ, бессаромны ты хлопча, — зусім новы. Білі і кухарка будуць аддаваць мне ўсё, што атрымліваюць, дый ты мог бы захаваць для мяне свае. 
<br>— Звычайныя амерыканскія гашаныя маркі за два цэнты? Цудоўна прыдумана! — ён агледзеў пакой. — Як радыёпрымач? Працуе? 
<br>Прымач быў наладжаны на тую ж хвалю, што і на ніжнім паверсе. 
<br>— Выдатна. Зранку я рабіла гімнастыку. 
<br>— Слухай, цёця Рэна, я ж прасіў цябе гэтай ідыёцкай гімнастыкі больш не рабіць. Ты ж ёй проста злоўжываеш. Які ў гэтым сэнс?
<br>— А мне падабаецца, — упэўнена адказала цётка і перагарнула старонку альбома. — Мне падабаецца музыка ў эфіры. Усе старыя матывы... Было б несправядліва слухаць музыку і не рабіць практыкаванняў. 
<br>— Гэта справядліва. А цяпер выключы яе, калі ласка. Меней сумленнасці, — сказаў пляменнік. Ён крышку пахадзіў па пакоі, а потым цяжка сеў ля падваконня. Паглядзеў на парк, шукаючы сярод дрэваў сцежку, што падвяла б яго да патрэбных словаў пра ад’езд. Ён хацеў, каб яна была адзінай жанчынай у 1944 годзе, якая не сочыць за пясочным гадзіннікам чыйго-небудзь жыцця. Цяпер ён ведаў, што вымушаны паставіць перад ёй свой. Падарунак жанчыне ў запэцканых белых кедах. Жанчыне, якая збірае амерыканскія гашаныя маркі за два цэнты. Жанчыне, якая была сястрой яго маці і пісала ёй цыдулкі на картках старой “Ўолдарф Асторыі”. Ці варта ёй гэта ведаць? Ці варта глядзець на дурны бліскучы пясочны гадзіннічак? 
<br>— Калі ты вось так моршчыш лоб, то выглядаеш як твая маці. Ага. Зусім як яна. Ты яе ўвогуле памятаеш, Рычард?
<br>— Памятаю, — ён на момант задумаўся. — Яна ніколі не хадзіла. Яна заўжды бегала, а потым у якім пакоі раптам спынялася. Яшчэ яна заўжды насвіствала скрозь зубы, калі зашморгвала ў маім пакоі фіранкі. Амаль заўсёды адзін матыў. Я ўвесь час памятаў яго, пакуль быў дзіцем, але пасталеў і забыў. Потым у каледжы ў мяне быў сусед з Мэмфіса, аднойчы ён заводзіў старыя кружэлкі — штосьці з Бэсі Сміт, штосьці з Ці Гардэн, і там была адна песня, яна мяне проста агаломшыла... мелодыя, якую скрозь зубы насвіствала маці, так! Яна называлася “Не магу быць добрай у нядзелю, калі тыдзень я гарэжу спрэс”. Але адзін хлопец, яго звалі Алтрыеві, наступіў у канцы семестра на кружэлку, і больш я яе ніколі не чуў, — ён памаўчаў. — Вось і ўсё, што я памятаю, дурасць нейкая.
<br>— Памятаеш, як яна выглядала?
<br>— Не.
<br>— Яна была што трэба! — цётка падперла падбароддзе худой зграбнай рукой.— Твой бацька не мог уседзець на месцы, калі маці выходзіла з пакоя. Ківаў як дурань, калі да яго звярталіся, а сам не адводзіў вачэй ад дзвярэй, з якіх яна выйшла. Ён быў дзіўны і нейкі грубы чалавек. Нічым не цікавіўся, толькі зарабляў грошы і глядзеў на тваю маці. Ну і катаў яе на той жудаснай яхце, што тады набыў. Ён надзяваў такую забаўную ангельскую матроскую шапачку. Гаварыў, дасталася ад бацькі. Твая маці заўжды яе хавала, калі яны збіраліся катацца. 
<br>— І гэта адзінае, што тады знайшлі, так? — спытаў малады чалавек. — Гэтую шапачку? 
<br>Але цётчын позірк ужо ўпаў на старонку альбома. 
<br>— О, якая прыгажосць! — сказала яна, падносячы адну марку да святла. — У яго такі мужны, валявы твар з перабітым носам. Гэта Вашынгтон. 
<br>Малады чалавек устаў. 
<br>— Вірджынія сказала на кухні, каб падавалі сняданак. Мне ўжо лепш ісці, — сказаў ён, але не выйшаў, а наблізіўся да картачнага століка і сеў. — Цёця Рэна, паслухай мяне хвілінку. 
<br>Яна падняла на яго разумны твар. 
<br>— Цёця... м-м-м... разумееш, пачалася вайна... М-м-м... Ну, ты ж бачыла ў кіначасопісах, так? Ну, чула па радыё і ўсё такое, праўда?
<br>— Безумоўна! — фыркнула яна.
<br>— Ну вось, я з’язджаю. Павінен. Еду сёння раніцай.
<br>— Я ведала, што ты павінен, — сказала яна без панікі, без сентыментальнага плачу па “апошнім”. Цудоўная жанчына, падумаў ён. Самая нармальная ў свеце. 
<br>Малады чалавек устаў, пакідаючы ёй свой пясочны гадзіннік без непатрэбнай далікатнасці — толькі так і правільна. 
<br>— Вірджынія будзе часта да цябе зазіраць, мілая, — сказаў ён. — І вадзіць у кіно. На наступным тыдні ў “Сатан” будзе стары фільм Філдса. Ты ж яго любіш. 
<br>Цётка таксама ўстала, але хуценька праслізнула міма яго.
<br>— У мяне для цябе рэкамендацыйны ліст, — абвясціла яна. — Да майго прыяцеля.
<br>Яна падышла да пісьмовага стала, не вагаючыся высунула левую верхнюю шуфляду і дастала белы канверт. Потым вярнулася да століка, дзе ляжаў альбом з маркамі, мімаходзь сунуўшы канверт пляменніку.
<br>— Ён не запячатаны, — сказала яна. — Прачытай, калі хочаш.
<br>Малады чалавек паглядзеў на канверт. Валявым цётчыным почыркам ён быў падпісаны нейкаму лейтэнанту Томасу Э. Кліву-малодшаму.
<br>— Цудоўны малады чалавек, — сказала яна. — Служыць у шэсцьдзесят дзявятай. Ён прыгледзіць за табой, я нават не хвалююся, — і дадала выразна: — Я ўжо два гады таму ведала, што гэта здарыцца, і адразу падумала пра Томі. Ён будзе да цябе спагадлівы,— яна зноў павярнулася, цяпер хутчэй няўважліва, і ўжо марудней вярнулася да стала. Зноў высунула шуфляду і дастала вялікі фотаздымак у рамцы, на ім — хлопец у форме малодшага лейтэнанта ўзору 1917 году з высокім каўняром. 
<br>Хістаючыся, яна падышла да пляменніка і падала яму фатаграфію.
<br> — Вось яго здымак, — сказала яна. — Здымак Тома Кліва.
<br> — Трэба ісці, цёця, — сказаў малады чалавек. — Да пабачэння. Усё патрэбнае ў цябе будзе. Усё, праўда. Я табе напішу. 
<br>— Да пабачэння, мой мілы, мілы хлопча, — сказала цётка і пацалавала яго. — Абавязкова знайдзі Тома Кліва. Ён за табой прыгледзіць, пакуль ты ўладкуешся і ўсё такое.
<br>— Так, так. Да пабачэння.
<br>— Да пабачэння, мілы хлопча, — безуважна паўтарыла яна.
<br>— Да пабачэння.
<br>Ён выйшаў з пакоя і на лесвіцы ледзь не спатыкнуўся. На ніжняй пляцоўцы выцягнуў канверт і парваў напалам, яшчэ напалам і яшчэ напалам. Не ведаючы, што рабіць з абрыўкамі, засунуў іх у кішэню штаноў.
<br>— Мілы, усё ўжо астыла. Яечня і ўвогуле...
<br>— Ты можаш вадзіць яе раз на тыдзень у кіно, — сказаў ён. — Раз на тыдзень — не смяротна.
<br>— Я ж не супраць... Хіба я штосьці гавару?
<br>— Не.
<br>Ён увайшоў у сталовы пакой.
<br>
<br><em>1944</em>

		</div>
    </div>
</div>

<script src="../js/ui.js"></script>

</body>
</html>

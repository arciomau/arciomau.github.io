<!doctype html>
<html>
<head>
    <meta charset="utf-8">
<meta name="viewport" content="width=device-width, initial-scale=1.0">
<meta name="description" content="Сайт паэта і перакладчыка Аляксея Арцёмава">
<link rel="shortcut icon" href="../images/favicon.ico" type="image/x-icon">

<title>Эрнэст Хемінгуэй - Дзесяць індзейцаў</title>

<link href='https://fonts.googleapis.com/css?family=Ubuntu&subset=latin,cyrillic-ext' rel='stylesheet' type='text/css'>
<link rel="stylesheet" href="http://yui.yahooapis.com/pure/0.6.0/pure-min.css">
  
    <!--[if lte IE 8]>
        <link rel="stylesheet" href="../css/layouts/side-menu-old-ie.css">
    <![endif]-->
    <!--[if gt IE 8]><!-->
        <link rel="stylesheet" href="../css/layouts/side-menu.css">
    <!--<![endif]-->

</head>
<body>

<div id="layout">
    <!-- Menu toggle -->
    <a href="#menu" id="menuLink" class="menu-link">
        <!-- Hamburger icon -->
        <span></span>
    </a>

    <div id="menu">
        <div class=" pure-menu">
            <a class="pure-menu-heading" href="../index.html">Аляксей Арцёмаў</a>

            <ul class=" pure-menu-list">
                <li class="pure-menu-item"><a href="../poems.html" class=" pure-menu-link">Вершы</a></li>
                <li class="pure-menu-item pure-menu-selected"><a href="../trans.html" class=" pure-menu-link">Пераклады</a></li>
				<li class="pure-menu-item"><a href="../audio.html" class=" pure-menu-link">Аўдыё</a></li>
				<li class="pure-menu-item"><a href="../smi.html" class=" pure-menu-link">Публікацыі</a></li>
				<li class="pure-menu-item  menu-item-divided"><a href="../feedback.html" class=" pure-menu-link">Кантакты</a></li>
            </ul>
        </div>
    </div>

    <div id="main">
        <div class="header">
            <h1>Эрнэст Хемінгуэй. Дзесяць індзейцаў</h1>
        </div>
        <div class="content">
		(<em>Ernest Hemingway, Ten Indians</em>)<br><br>
Неяк пасля свята Чацвёртага ліпеня Нік позна вяртаўся з горада дадому ў вялікім фургоне з Джо Гарнэрам і яго сям’ёй і праехаў міма п’яных індзейцаў – уздоўж дарогі іх было дзевяць. Ён запомніў, што іх дзевяць, бо Джо Гарнэр, які падганяў коней ужо ў прыцемках, спыніўся, саскочыў на дарогу і адвалок індзейца з каляіны. Індзеец спаў у пяску, тварам долу. Джо адвалок яго ў кусты і залез у фургон.
<br>
<br>- Гэта ўжо дзявяты, – сказаў ён, – на дарозе адсюль да ўскраіны горада.
<br>- Во індзейцы, - сказала місіс Гарнэр.
<br>
<br>Нік сядзеў ззаду, разам з двума Гарнэравымі хлопчыкамі. Ён высунуўся з задняга сядзення, каб паглядзець на індзейца, што ляжаў там, куды Джо адвалок яго ад дарогі.
<br>
<br>- Гэта Білі Тэйбшо? – спытаў Карл.
<br>- Не.
<br>- Ягоныя штаны такія ж, як у Білі.
<br>- Усе індзейцы носяць аднолькавыя штаны.
<br>- А я яго і не пабачыў, – сказаў Фрэнк. – Тата саскочыў на дарогу і вярнуўся, перш як я нешта ўбачыў. Я думаў, ён пайшоў змяю забіць.
<br>- Сёння індзейцы змея забіваюць, зялёнага, – заўважыў Джо.
<br>- Во індзейцы – паўтарыла місіс Гарнэр.
<br>
<br>Яны паехалі далей. Збочылі з гасцінца, і дарога пайшла па ўзгорках. Коням цяжка было цягнуць фургон, хлопчыкі злезлі і пайшлі пешкі. Дарога была пясчаная. На вяршыні ўзгорка, ля школы, Нік азірнуўся і ўбачыў агні Пэтоскі, а за Літл-Трэверс-Бэй – агні Харбар-Спрынгс. Яны зноў залезлі ў фургон.
<br>
<br>- Хоць бы жвірам засыпалі гэты ўчастак, – сказаў Джо Гарнэр. Фургон паехаў лясной дарогай. Джо і місіс Гарнэр сядзелі спераду побач, Нік – паміж двума хлопчыкамі. Дарога выйшла на прасеку.
<br>- Вось тут тата пераехаў скунса.
<br>- Гэта было далей.
<br>- Ды хіба важна, дзе гэта было, – азваўся Джо, не павярнуўшы галавы. – Хоць тут скунса пераедзь, хоць там – усё адно.
<br>- А я ўчора ўвечары двух скунсаў бачыў, – сказаў Нік.
<br>- Дзе?
<br>- Унізе, ля возера. Яны на беразе дохлую рыбу шукалі.
<br>- Гэта, пэўна, яноты, – сказаў Карл.
<br>- Не, скунсы. Хіба я скунсаў не ведаю.
<br>- Анягож, – адказаў сказаў Карл. – Ты ж сяброўку-індыянку маеш.
<br>- Хопіць балбатні, Карл! – сказала місіс Гарнэр.
<br>- А што, яны ж пахнуць аднолькава.
<br>Джо Гарнэр рагатнуў.
<br>- Джо, не смейся. Я не хачу, каб Карл так гаварыў, – сказала місіс Гарнэр.
<br>- Нікі, а ты маеш сяброўку-індыянку? – спытаў Джо.
<br>- Не.
<br>- Не, тату, яго сяброўка – Прудэнс Мітчэл, - сказаў Фрэнк.
<br>- Ды не.
<br>- Ды ён штодня да яе ходзіць.
<br>- Не хаджу, – седзячы ў цемрадзі паміж хлопцамі, Нік у глыбіні душы цешыўся, што яго дражняць Прудэнс Мітчэл. – Ды яна і не мая сяброўка, – працягнуў ён.
<br>- Вы толькі паслухайце, – сказаў Карл. – Я іх штодня бачу разам.
<br>- А Карл не мае сяброўкі, – адказала маці. – Нават індыянкі.
<br>Карл аціх.
<br>- Карл не ўмее да дзяўчат заляцацца, – дадаў Фрэнк.
<br>- Замаўчы ты.
<br>- Ну і добра, Карл, – сказаў Джо Гарнэр. – Ад дзяўчат толку не дабіцца. Паглядзіце лепш на бацьку.
<br>- Ага, хто б гаварыў, – місіс Гарнэр падсунулася бліжэй да Джо, калі фургон страсянула. – У цябе некалі шмат сябровак было.
<br>- Гатовы пайсці ў заклад – тата ніколі да індыянак не заляцаўся.
<br>- Я б не быў такі пэўны, – адказаў Джо. – А ты, Нік, пільнуй, каб Прудзі не адбілі.
<br>Жонка нешта шапнула яму, і Джо засмяяўся.
<br>- З чаго вы там смеяцеся? – спытаў Фрэнк.
<br>- Не расказвай, Гарнэр, – папярэдзіла жонка. Джо зноў засмяяўся.
<br>- Няхай Нікі бярэ сабе Прудэнс, а я ўжо маю добрую дзяўчыну, – сказаў Джо Гарнэр.
<br>- Во, праўду кажаш, – адказала місіс Гарнэр.
<br>
<br>Коні цяжка цягнулі па пяску. Джо ў цемры ляснуў пугай.
<br>- Нэ, пайшлі! Заўтра яшчэ цяжэй вам будзе.
<br>
<br>З узгорка коні пайшлі рыссю, фургон падскокваў. На ферме, ля дома ўсе павылазілі. Місіс Мітчэл адамкнула дзверы, зайшла ўнутр і вярнулася з лямпаю ў руцэ. Карл і Нік выгрузілі паклажу з фургона. Фрэнк сеў спераду і пагнаў коней у стайню. Нік падняўся па сходах і адчыніў дзверы ў кухню. Місіс Гарнэр распальвала печку. Яна плюхнула газы на дровы і павярнулася.
<br>
<br>- Да пабачэння, місіс Гарнэр, – сказаў Нік. – Дзякуй, што ўзялі мяне.
<br>- Ат, няма за што, Нікі.
<br>- Было цудоўна.
<br>- Мы заўжды радыя табе. Застанешся павячэраць з намі?
<br>- Я лепш пайду, мяне ўжо бацька, пэўна, чакае.
<br>- Ну добра, тады ідзі. Скажы толькі Карлу, каб ішоў у дом.
<br>- Скажу.
<br>- Дабранач, Нікі!
<br>- Дабранач, місіс Гарнэр.
<br>Нік выйшаў са двара і падаўся ў хлеў. Джо і Фрэнк даілі кароў.
<br>- Дабранач, – сказаў Нік. – Я цудоўна бавіў час.
<br>- Дабранач, – азваўся Джо Гарнэр. – А ты не застанешся павячэраць?
<br>- Не, не магу. Калі ласка, скажыце Карлу, што яго маці кліча.
<br>- Скажу. Дабранач, Нікі.
<br>
<br>Нік абышоў хлеў і пашыбаваў басанож сцежкай цераз сенажаць. Сцежка была гладкая, раса халадзіла босыя ногі. У канцы сенажаці ён перамахнуў цераз плот, спусціўся ў яр, прамачыў ногі ў багне і пайшоў угору сухім букавым гаем, пакуль не ўбачыў агню ў доме. Ён пералез цераз плот і падышоў да ганку. Скрозь шыбу ён убачыў, як яго бацька сядзіць за сталом і чытае пры святле вялікай лямпы. Нік адчыніў дзверы і ўвайшоў.
<br>
<br>- Ну, Нікі, – сказаў бацька, – добры быў дзянёк?
<br>- Цудоўны, тату. Цудоўнае Чацвёртае ліпеня.
<br>- Есці хочаш?
<br>- Але.
<br>- А дзе твае чаравікі?
<br>- Пакінуў у Гарнэраў, у фургоне.
<br>- Ну хадзем у кухню.
<br>
<br>Бацька пайшоў наперад з лямпай. Ён спыніўся і падняў века лядоўні. Нік зайшоў у кухню. Бацька прынёс кавалак халоднай курыцы на талерцы і гарлачык малака і паставіў на стол перад Нікам. Паставіў лямпу.
<br>
<br>- І яшчэ пірог, – сказаў ён. – Табе хопіць?
<br>- Анягож.
<br>
<br>Бацька сеў на крэсла ля накрытага цыратай стала. На кухоннай сцяне з’явіўся яго вялікі цень.
<br>
<br>- Хто выйграў матч?
<br>- Пэтоскі, пяць-тры.
<br>
<br>Бацька сядзеў і глядзеў, як ён есць, потым наліў сыну шклянку малака. Нік выпіў і выцер рот сурвэткай. Бацька дацягнуўся да паліцы, узяў пірог. Адрэзаў Ніку вялікі кавалак. Пірог быў з чарніцамі.
<br>
<br>- А ты што рабіў, тату?
<br>- Зранку пайшоў парыбачыў.
<br>- Чаго злавіў?
<br>- Аднаго акуня.
<br>
<br>Бацька глядзеў, як Нік есць пірог.
<br>
<br>- А папалудні што рабіў? – спытаў Нік.
<br>- Прагуляўся да індзейскага лагера.
<br>- Кагосьці бачыў?
<br>- Усе індзейцы ў горадзе былі, выпівалі.
<br>- І што, анікога не бачыў?
<br>- Сяброўку тваю бачыў, Прудзі.
<br>- Дзе ж?
<br>- У лесе, з Фрэнкам Ўошбёрнам. Натрапіў на іх. Добра яны бавілі час.
<br>
<br>Бацька ўнікаў яго позірку.
<br>
<br>- І што яны рабілі?
<br>- Ды я не прыглядаўся.
<br>- Раскажы, што яны рабілі.
<br>- Я не ведаю, – сказаў бацька. – Чуў толькі, як яны там валтузяцца.
<br>- Скуль ты ведаеш, што гэта яны?
<br>- Бо бачыў.
<br>- Ты ж, здаецца, казаў, што не бачыў.
<br>- Ды не, бачыў.
<br>- А хто з ёй быў? – спытаў Нік.
<br>- Фрэнк Ўошбёрн.
<br>- А яны… А яны…
<br>- Што яны?
<br>- Яны выглядалі шчаслівымі?
<br>- Пэўна.
<br>
<br>Бацька падняўся з-за стала і выйшаў з кухні. Калі ён вярнуўся, Нік сядзеў і глядзеў у сваю талерку. Ён быў плакаўшы.
<br>
<br>- Хочаш яшчэ? – бацька ўзяў нож, каб адрэзаць пірага.
<br>- Не, – адказаў Нік.
<br>- З’еў бы яшчэ кавалачак.
<br>- Не, не хачу больш.
<br>
<br>Бацька прыбраў са стала.
<br>- Яны былі ў лесе? – спытаў Нік.
<br>- За лагерам.
<br>
<br>Нік не адводзіў вачэй ад талеркі. Бацька сказаў:
<br>- Ідзі спаць, Нік.
<br>- Ага.
<br>
<br>Нік пайшоў у свой пакой, раздзеўся і лёг. Ён чуў, як бацька ходзіць у гасцінай. У ложку Нік уткнуўся галавой у падушку.
<br>
<br>- Маё сэрца разбітае, – думаў ён. – Я пачуваюся так, нібы маё сэрца разбітае.
<br>
<br>Хутка ён пачуў, як бацька пагасіў лямпу і пайшоў у свой пакой. Ён слухаў, як знадворку ў дрэвах шамаціць вецер, і адчуваў халадок скрозь сетку на акне. Ён доўга ляжаў, уткнуўшыся ў падушку, пакуль не забыў пра Прудэнс і нарэшце не заснуў. Уночы ён прачнуўся і пачуў, як шамаціць вецер у піхтах на дварэ, а хвалі набягаюць на бераг возера – і зноў заснуў. Зранку дзьмуў моцны вецер, хвалі залівалі нізкі бераг, а Нік прачнуўся і доўга ляжаў, перш як успомніў, што ягонае сэрца разбітае.
		</div>
    </div>
</div>

<script src="../js/ui.js"></script>

</body>
</html>
